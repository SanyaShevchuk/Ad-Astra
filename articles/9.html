<p>Свою політичну кар’єру Джастін Трюдо почав будувати тільки після смерті батька П’єра Еліота Трюдо, який протягом 1968-1979 та 1980-1984 був прем’єр-міністром Канади. В сім’ї ніколи не поставало питання про політичну кар’єру старшого сина П’єра Еліота. Вихідець із Квебеку, закінчивши Університет Макгілла та здобувши бакалавра педагогіки в Університеті Британської Колумбії, він викладав французьку мову та математику в середній школі. </p><p>Проте після трагічної смерті батька 28 вересня 2000 року, життя майбутнього улюбленця мільйонів значно змінилося. На похоронах рідного тата промова Трюдо-молодшого вразила всіх присутніх. З того часу він зайнявся громадсько-політичною активністю. У 2000 році вступив до Ліберальної партії Канади, лідером якої раніше був його батько.</p><p><strong><em>Політичні погляди Джастіна Трюдо</em></strong></p><p>Трюдо-молодший, як і П’єр Трюдо, – ліберал за політичними переконаннями. Лідер Канади виступає за пом’якшення імміграційного законодавства, відстоює права жінок, легалізував рекреаційну марихуану, максимально сприяє зближенню партнерських відносин з Україною. Сам він неодноразово одягав вишиванку та заявляв про підтримку Києва у конфлікті на Донбасі, визнав ЛНР та ДНР терористичними організаціями. У 2017 році було укладено договір між Україною та Канадою про зону вільної торгівлі. Канада за Трюдо підтримує санкційний режим проти РФ та допомагає Україні військовим оснащенням.</p><p><strong><em>Корупційні викриття</em></strong></p><p>7 лютого 2019 року The Globe and Mail повідомила, посилаючись на анонімні джерела, що офіс прем'єр-міністра чинив тиск на генерального прокурора Джоді Вільсон-Рейболд у справі проти SNC-Lavalin, намагаючись домогтися закриття цього кримінального провадження.</p><p>19 лютого 2015 року Королівська Канадська Поліція та Державна прокуратура Канади звинуватили SNC-Lavalin Group Inc., SNC-Lavalin International Inc. та SNC-Lavalin Construction Inc. у шахрайстві відповідно до ст. 380  Кримінального кодексу Канади у зв’язку з підкупом іноземних держслужбовців. Звинувачення виникли через діяльність компанії в Лівії у період з 2001 по 2011 роки, коли там ще правив Муаммар Каддафі. Стверджується, що компанія заплатила 48 млн$ США лівійським високопосадовцям, щоб отримати від них потрібні рішення й дозволи, а також шляхом обману лівійських організацій заволоділа $ 130 млн. </p><p>У 2016 році компанія SNC-Lavalin почала налагоджувати контакти із новообраним ліберальним урядом, який очолив Джастін Трюдо, щоб уникнути кримінального переслідування. За 2 роки відбулася 51 зустріч між урядовцями та представниками <a id="_Hlk5464647"></a>SNC-Lavalin Group. Врешті, як стверджує The Globe and Mail, Трюдо і його найближче оточення вдались до втручання у хід розслідування. Вони тиснули на генпрокурора, щоб вона заблокувала судову справу, а пізніше перекваліфікувала її за іншою статтею. Так щоб фірма повинна була всього лиш визнати свою провину й заплатити значний штраф.</p><p>Оскільки незалежність прокуратури є усталеним принципом конституційного права Канади, такі дії Трюдо кваліфікують як недотримання Основного закону держави, що є серйозним звинуваченням, яке може покласти край політичній кар’єрі прем’єра.</p><p><em>"The independence of the Attorney General is so fundamental to the integrity and efficiency of the criminal justice system that it is constitutionally entrenched. The principle of independence requires that the Attorney General act independently of political pressures from government." </em></p><p>Після того як інцидент розгорівся до скандалу, деякі соратники прем’єр-міністра подали у відставку, зокрема його секретар Джеральд Баттс  та міністр з питань бюджету Джейн Філпотт. Баттс заявив про неправдивість показань Вільсон-Рейболд проти команди Трюдо і додав, що звернення до генпрокурора містило в собі тільки прохання розглянути можливі наслідки для 9 тис. канадських працівників компанії SNC-Lavalin, які можуть втратити свої робочі місця у випадку краху компанії. </p><p>29 березня 2019 олії у вогонь підлив оприлюднений генеральним прокурором аудіозапис у справі SNC-Lavalin з розмовою найближчого соратника прем’єр-міністра Майкла Верніка. У ній колишній секретар Таємної ради (секретаріат при Кабінеті міністрів Канади) обговорює питання незалежності прокуратури та втручання Трюдо у хід розслідування. Зрештою, Вільсон-Рейболд заявила, що це далеко не вичерпний список матеріалів, який вона може пред’явити у ході слідства, щоб довести правдивість своїх звинувачень на адресу Трюдо.</p><p><strong><em>На роздоріжжі</em></strong></p><p>Насамкінець, увесь цей корупційний скандал вдарив по позиціях Ліберальної партії, яка після оприлюднення статті The Globe and Mail почала втрачати підтримку населення напередодні парламентських виборів. </p><p>Проте для канадського суспільства більший резонанс має не сама корупція, а факт тиску прем’єра на інститут державної влади. Отож, ситуація, в якій опинився Джастін Трюдо досить складна: на одній шальці терезів любов до громадян своєї країни, а на іншій  неповага до закону. Чи можна сказати, що бережливе ставлення до 9 тис. канадських працівників компанії виправдовують факт корупції у очах суспільства? Ось питання, на які лише час покаже відповіді. А часу не так багато: до парламентських виборів залишається менш ніж 8 місяців.  Саме зараз консерватори та соціал-демократи мають всі шанси забрати часту електорату та  парламентських місць у лібералів. Якщо факт корупції чи тиску на прокуратуру підтвердиться, Трюдо, як лідер Ліберальної партії, може цілком втратити кредит довіри громадян, що у свою чергу коштуватиме втратою суспільної підтримки Ліберальної партії. </p><p>До парламентських виборів залишається більш як 7 місяців, а отже розвиток та результат справи SNC-Lavalin визначить політичне майбутнє Канади.</p>
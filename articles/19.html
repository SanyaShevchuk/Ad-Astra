<p>Сорок років тому був створений один з найбільш успішних продуктів масової культури Голлівуду — «Зоряні війни». Популярність ідеї колонізації космічного простору віддзеркалювалася не тільки в масовій думці, але і в державних стратегіях. У 1983 році американська преса закріпить назву космічної опери Джорджа Лукаса за рейганівською Стратегічною оборонною ініціативою – одним з найамбітніших стратегічних проектів Вашингтона, що виносив питання високої політики у космічний простір. </p><p>	Змінювалися адміністрації у Білому домі, ініціатива “зоряних війн” не мала логічного продовження, встигнув зникнути один ідеологічний ворог, і сформуватися наступний, а прапор на Місяці не змінювався вже рівно півсторіччя. Це демонструє, що “останній рубіж” людства — космічний простір — на перший погляд не здається темою, пріоритетною у міжнародно-політичному процесі на даний момент. Існує багато викликів, що постають перед людством на Землі, з чого випливає досить доцільне питання: «<strong>Чи існує сенс аналізувати космос через призму міжнародно-політичної взаємодії</strong>?» (спойлер: <strong>існує</strong>)</p><p>Для того, щоб це довести, у цій статті ми розглянемо:</p><ul><li>феномен геополітики у космічному просторі;</li><li>якими є основні гравці астрополітики<em>;</em></li><li>що визначає характеристики цих гравців;</li><li>чому на МКС не працюють тайконавти (та хто це взагалі);</li><li>та як змінюється система світової космонавтики.</li></ul><p><strong><em>Що таке астрополітика?</em></strong></p><p>Навколоземна орбіта та відкритий космос – це стратегічні вакууми, які набувають все більшої ваги для великих держав. Космічний простір стає дедалі важливішою частиною міжнародно-політичної “шахової дошки. Після виведення Радянським Союзом «Супутника-1» на орбіту начальник штабу військово-повітряних сил США генерал-лейтенант Уайт скаже: «той, хто має можливість контролювати космос, може контролювати і землю, і океани. Я впевнений, що в майбутньому той, хто матиме можливість контролювати космічний простір, також матиме можливість контролювати всю Землю».</p><p>	<em>Феномен. </em></p><p>Астрополітика як політичне вчення пояснює, яким чином космічний простір та взаємодія людства з цим простором впливають на формування як політики окремих акторів, так і міжнародно-політичної системи. На відміну від діяльності в інших <a href="http://adastra.icu/article?id=11">неконвенційних просторах</a>, діяльність держави у космосі починається на висоті 100 кілометрів, де проходить умовна лінія Кармана та закінчується юрисдикція держав над своїм повітряним простором. Основним апологетом та “батьком” астрополітичної теорії є американський міжнародник Еверет Долман, який визначав її як «сутність класичної геополітики, поширену на царину відкритого космосу». В цій статті розглядаються прикладні вияви астрополітики, які демонструють не просто унікальність, але й актуальність такого політичного мислення для держав, що знаходяться в астростратегічному авангарді.</p><p>	<em>Гравці.</em> </p><p>Головних астрополітичних діячів можна поділити на дві категорії: <strong>державні інституції</strong> та <strong>астропренери</strong>. Державні агенції складають багаторівневу вертикальну систему внутрішньополітичних інституцій. На прикладі Сполучених Штатів, в яких до реалізації астрополітики залучені не лише NASA чи військово-повітряні сили, а також Центральне розвідувальне управління з-поміж інших. На прикладі США можна пересвідчитися наскільки широкий пласт державних структур охоплює політику у космічному просторі і наскільки багато уваги приділяють космічні держави до дослідження цього питання. Комерційний сектор також широко представлений в астрополітичній діяльності. Космонавтика, що розвивається на рейках ринкової економіки, створює сприятливі умови для еволюції приватної космічної індустрії, яку також називають загальною назвою <em>NewSpace</em>. Капіталістична економіка стала передумовою для успіху відомої нам всім “SpaceX” та інших приватних космічних компаній, що англійською влучно іменують <em>astropreneurs </em>(з лат. <em>astrum — </em>зірка; з англ. <em>enterpreneur</em> — підприємець). Вони, на відміну від державних програм, здатні швидше реагувати на виклики ринку та адаптуватися до його змін. У військовій сфері все ще простежується чіткий акцент на державному контролі, що гальмує інноваційний бум, однак, з іншого боку, це сприяє захисту національної безпеки.</p><p>	<em>Параметри</em>. </p><p>Як Клаузевіц у своїй праці «Про війну» визначає п’ять основних елементів військової стратегії – моральний, фізичний, математичний, географічний та статистичний, <a id="_Hlk7262886"></a>– так і в астрополітичній стратегії існують свої ключові параметри. Однак, на відміну від геополітичних, діючи відносно того ж об’єкту – Землі, категорії астрополітики мають зовсім інший характер, оскільки залучають “четвертий вимір” – космічний простір. Як Альфред Мехен визначав торгівельні морські шляхі як стратегічні точки, так і апологети астрополітики розглядають певні місця на земній поверхні, на орбіті та інших небесних тілах як “астростратегічно-важливі”.</p><p>	Так, Еверет Долман зазначає, що розташування пускового центру є одним з найважливіших астростратегічних параметрів, оскільки те місце, звідки буде проведений запуск космічнго об’єкта, визначатиме його орбіту. На екваторі обертання планети додаватиме швидкості об’єкту, що виходить на орбіту, а тому чим ближче запуск проводиться до екватора, тим менше потрібно використовувати палива для надання йому першої космічної швидкості. За цим параметром найбільш виграшну позицію має Європа, а точніше Франція, оскільки космодром Куру знаходиться всього на 5° північніше від екватора, що надало Франції велику перевагу в економії ресурсів у порівнянні з американським мисом Канаверал чи радянсько-російським Байконуром.</p><p><strong><em>Падіння гіганта</em></strong></p><p>	Історично склалося так, що розвиток космонавтики є наслідком військово-політичних перегонів між Радянським Союзом та Сполученими Штатами. Саме ця конфронтація створювала основний імпульс для залучення значних державних ресурсів з метою здобуття лідерства у космічному просторі. Договір про відкритий космос 1967 року перетворював цей простір на «надбання усього людства», а міжнародно-правовий каркас навколо цього договору значним чином обмежував прояви будь-якої проактивної зовнішньополітичної діяльності, окрім науково-дослідної. Розпад держави, що зробила перший крок на шляху до космічного майбутнього, закінчив перший раунд перегонів, створив вакуум на міжнародній астрополітичній арені та встановив на певний час монополію США на будь-яку політико-стратегічну діяльність у космосі, що і визначає основні астрополітичні тенденції на сучасному етапі.</p><p>	<em>Червона конячка.</em></p><p>Китайська Народна Республіка стала одним з бенефіціарів колапсу Радянського Союзу, оскільки він був вимушений виставити на продаж технологічну базу своєї космонавтики. Саме ці технології стали основою  китайської космічної програми, спираючись на яку, стурбований астрополітичною монополією Вашингтона, Китай почав розбудовувати як цивільний, так і військовий компоненти своєї космічної програми. На початку 2000-х вдалося самостійно здійснити ряд основних астрополітичних кампаній: провести запуски власних ракет для побудови супутникових систем; вивести першого <em>тайконавта </em>(китайська інтерпретація слова «космонавт»)<em> </em>на орбіту; створити власну космічну станцію та здійснити посадку місяцехода. До того ж, остання місія на зворотний бік місяця «Чан’е-4» була революційною з декількох точок зору. По-перше, для місця посадки був обраний Південний полюс Місяця, стратегічно важливий з ресурсної перспективи. По-друге, до проекту вперше були залучені недержавні ресурси китайської космонавтики, що демонструє поступовий перехід до нетократичної організації космічної політики, про яку далі ми поговоримо більш детально.</p><p>	Космічна політика КНР характеризується далекоглядністю. До 2030 року Китай планує відправити пілотовану місію на Марс та продовжувати дослідження інших планет сонячної системи, до 2050 року – запустити геліоелектростанції космічного базування. Такі амбітні плани можуть навести на думку про гігантський астрополітичний потенціал Піднебесної, що допоможе їй за лічені роки змістити Сполучені Штати з п’єдесталу. Таке твердження є правдивим тільки почасти, оскільки існують кілька вагомих “але”. Потрібно зважати на радше наздоганяючий, аніж інноваційний характер космонавтики Китаю, що розвивалася на радянській базі та зараз залежна від імпортних компонентів. На фоні торгівельних війн Китай  змушений переорієнтовуватися з американського на інші ринки, в першу чергу – на європейський. Крім того, подвійне призначення супутників, які можуть використовуватися як для отримання, наприклад, океанографічних даних, так і для шпигунства чи диверсії, ставить на порядок денний питання про загрозу національній безпеці окремих держав та про часткову мілітаризацію космосу. </p><p>Китайська космічна програма досі контролюється державою, а головним внутрішньополітичним гравцем є Народно-визвольна армія Китаю, що створює перепони для стратегічного іміджу Пекіна в космосі. Така тісна прив’язка космічної програми до військової викликає неабияку стурбованість Пентагону, що фактично призвело до виключення Китаю з інституційного космічного діалогу після американського закону про заборону контактів між NASA та китайськими візаві. А це означає недопущення Китаю до Міжнародної космічної станції. До того ж, попри інтенсивне створення стартапів (які фінансує та скеровує партія), командно-адміністративна природа китайської космічної програми продовжує сповідувати зовсім іншу філософію розвитку у порівнянні з американською. </p><p>	<em>Від технократії до нетократії.</em> </p><p>Біполярні космічні перегони сформували основні параметри космічної могутності. Вони характеризувалися етатизмом, перевагою військових розробок над цивільними, кулуарністю, великими автономними структурами та, найголовніше, адміністративно-командним принципом інноваційного розвитку. Зміни, які відбулися в 1990-х роках у космічних програмах Заходу, призвели до транснаціоналізації космічної міжнародної арени, різкого збільшення частки комерційного сектору та інтеграції астропренерів у національні космічні програми. Взаємозалежність призвела до розвитку <em>нетократії – </em>форми інтеграцїї комерційних підприємств до державних структур на основі партнерства, децентралізації та швидкої інновації.</p><p>	У 1980 першою компанією, яка почала здійснювати запуски на комерційній основі стала французька “Arianespace”. І якщо ще на початку 2000-х років державні витрати на космос переважали можливості комерційної космонавтики, наразі комерційний сектор охоплює майже три чверті світової багатомільярдної космічної індустрії. Геополітичне домінування США наприкінці 1990-х років дозволило їм переорієнтувати свою діяльність у космічній сфері на рейки <em>нетократії. </em>В результаті залучення астропренерів та ринкових механізмів в американську державну астронавтику штатам вдалося перехопити ініціативу в Китаю та Росії, в яких державний сектор все ще «грає першу скрипку». А тим часом SpaceX не просто проводить серію успішних запусків ракет із флоридського космодрому NASA, а й повертає на Землю ступені надважких ракет-носіїв, що можуть бути у майбутньому використані для нових запусків. Також стає дедалі інтенсивнішим багатосторонній діалог із залученням як астропренерів, так і державних акторів, особливо союзних Вашингтону. Так, нещодавно на надважкому носії SpaceX Falcon Heavy на орбіту був виведений супутник Саудівської Аравії Arabsat-6, а за допомогою ракети Falcon 9 на поверхню Місяцю (хоча і не зовсім вдало) потрапив перший комерційний місяцехід ізраїльського Beresheet.</p><p>	З поверхневого огляду найважливіших тенденцій міжнародної астрополітики можна зробити висновок про те, що рушійною силою космічних перегонів вже не є тільки ідеологічне протистояння. Натомість стратегічна важливість простору, що знаходиться за лінією Кармана, набуває дедалі більшого значення. З одного боку, це сприяє залученню фінансових ресурсів до космонавтики і переходу до нової децентралізованої та взаємопов’язаної системи. З іншого боку, через кризу міжнародно-правових інститутів космічний простір знаходиться під загрозою мілітаризації. Тому з тим, щоб на Землі про “зоряні війни”  говорили лише в контексті кінематографу, основним завданням міжнародної спільноти є сприяння подальшій комерціалізації та співпраці у космічному просторі.</p>
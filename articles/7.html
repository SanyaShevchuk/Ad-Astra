<p>Президент США Дональд Трамп підписав указ про внесення елітних підрозділів Корпусу вартових ісламської революції Ірану до списку терористичних організацій. Вперше в історії США визнали частину Збройних сил іншої держави терористичним угрупованням, прирівнявши її до таких організацій, як «Ісламська держава» та «Аль-Каїда». У відповідь на це рішення Іран визнав терористичною організацією Центральне командування США (US CENTCOM) та підпорядковані йому війська на Близькому Сході. </p><p>	Такі безпрецедентні кроки були продиктовані бажанням адміністрації Білого дому посилити тиск на Тегеран у межах їхньої близькосхідної політики, магістральним напрямком якої є протистояння з Іраном та його союзниками у регіоні. Втім, реальні наслідки такого кроку можуть бути набагато більш глибокі та драматичні, і навряд чи вони будуть стосуватися стримування «іранської загрози», як про це часто заявляють у Сполучених Штатах. Скоріше за все, визнання іранських елітних військ терористами лише погіршить регіональну ситуацію, і аж ніяк не врегулює близькосхідні питання, а радше навпаки - може спровокувати конфлікт. </p><p>	<strong>По-перше,</strong> визнання Корпусу вартових ісламської революції Ірану терористичною організацією не посилить на них тиск і, в принципі, навряд чи матиме якийсь серйозний економічний та фінансовий ефект на них. Ці підрозділи – одні з головних бенефіціарів санкцій США протягом уже багатьох десятиліть. Санкції завжди змушують державу створювати різноманітні непрозорі, тіньові, сумнівні схеми для їхнього обходу. Це сприятливий ґрунт для процвітання корупції і хабарництва. Власне, на цьому і процвітала всі ці роки іранська еліта з Корпусу вартових ісламської революції. Визнання їх терористами аж ніяк не змінить ситуацію, а лише погіршить її. Керівництво Корпусу навряд чи постраждає від подібних американських санкцій. </p><p>	<strong>По-друге</strong>, таке рішення несе серйозні ризики для життя американських військовослужбовців за кордоном, надто – на Близькому Сході. Оскільки Іран визнав терористами війська США у регіоні, це може стати проблемою для американських військових контингентів у Сирії, Іраку, Афганістані та навіть у монархіях Перської Затоки. Це може стати офіційним виправданням для організації численних нападів на американських солдатів по всьому регіону. Вже сьогодні командувач Корпусу вартових ісламської революції генерал Мухаммед Алі Джаафарі закликав США відвести свої війська на 1000 км від кордонів Ірану, інакше погрожує «наслідками». Власне, саме з міркувань безпеки військових і співробітників спецслужб Пентагон і ЦРУ були не в захваті від рішення Трампа. </p><p>	<strong>По-третє</strong>, визнання іранських елітних військ терористичним угрупованням посилить вплив і вагу силовиків та консерваторів усередині Ірану, і навпаки – послабить реформаторів і лібералів на чолі з президентом Хасаном Роухані. Тепер рішення адміністрації Трампа змусить усіх об`єднатися навколо політичних еліт і мобілізувати прихильників. Це посилить консервативне духовенство, яке сьогодні намагається взяти під контроль інститут президента і вивести країну з ядерної угоди 2015 року, в яку вони не вірять. Президент Роухані та його прихильники виступають проти цього. </p><p>	<strong>По-четверте</strong>, рішення Трампа унеможливлює будь-які нормальні переговори з Іраном про його ядерну та ракетну програми у майбутньому. Корпус вартових ісламської революції грає значну роль у розвитку цих програм, а якщо вони терористи, тоді, мовляв, з ними переговори вести не варто. Отже, можна зробити висновок, що рішення Вашингтона закриває ще одні двері для мирних переговорів, нейтралізуючи важливий дипломатичний канал комунікації. </p><p>	<strong>По-п`яте</strong>, ця ситуація інституціоналізує американсько-іранське протистояння, роблячи його постійним і стратегічним. Чим більше погіршуються відносини обох держав, тим далі вони від будь-яких можливостей мирно залагодити конфлікт. Визнання частини іранських військ терористами робить боротьбу з Іраном постійною частиною зовнішньої політики США на рівні інститутів. </p><p>	<strong>По-шосте,</strong> рішення Дональда Трампа жодним чином не відповідає національним інтересам США, оскільки не матиме практичного ефекту на Іран, а лише погіршить ситуацію на Близькому Сході і поставить під загрозу життя американських військових за кордоном. Єдиний бенефіціар цього рішення – прем`єр-міністр Ізраїлю Біньямін Нетаньяху, який особисто подякував президенту Трампу за цей указ. За один день до виборів такий крок підвищує рейтинги Нетаньяху та його шанси бути переобраним на посаду глави уряду вп`яте поспіль. </p><p>	З огляду на вищенаведене, можна зробити висновок, що рішення США визнати Корпус вартових ісламської революції має на меті лише одне – спровокувати регіональний конфлікт. Можна припустити, що цей крок розрахований на те, щоб офіційний Тегеран почав порушувати положення ядерної угоди 2015 року або навіть офіційно покинув її, що розв`язало б руки Вашингтону для більш активних, можливо, силових дій проти цієї країни. Визнання елітних підрозділів іранської армії терористами поряд з «Аль-Каїдою», «Талібаном» та «Ісламською державою» означає спробу підштовхнути Близький Схід до ще однієї серйозної військово-політичної кризи, яка має завершитися у сприйнятті Вашингтона збройним зіткненням і, очевидно, зміною режиму в Ірані. </p>
<p>Хоча про нечесність виборів заявили обидві опозиції – і проросійська, і проєвропейська, пообіцявши потужні акції протесту, – на вулиці вийшла лише купка гіпстерів.</p><p>Зібравшись під кафе Guguță, що в самому центрі молдовської столиці, вони розгорнули креативні плакати (на кшталт "Мамо, я закохалася у корупцію" або "Ти голосуй, якщо шо"), а далі маршем пройшли один квартал, до будинку парламенту, де на сходах зачитали перелік порушень, виявлених під час виборів.</p><p>І розійшлися.</p><p>Про численні порушення говорять і опозиційні політики – втім, вони відмовилися від масштабних протестів. На плани опозиції вплинула заява міжнародних спостерігачів, серед яких представники Бюро ОБСЄ з демократичних інститутів і прав людини (БДІПЛ), місії ПА ОБСЄ, ПАРЄ та Європарламенту.</p><p>Визнавши непоодинокі випадки підкупу виборців та зафіксувавши нерівний доступ кандидатів до медіа, міжнародні спостерігачі, втім, заявили, що у більшості аспектів вибори було проведено професійно і прозоро.</p><p>Таке визнання фактично унеможливлює курс опозиції на "післявиборчу революцію". Вибори відбулися, а їхній результат визнали на Заході.</p><p><strong><em>Дві поразки Кремля</em></strong></p><p>Політичну ситуації у Молдові часто розглядають як суперництво між ЄС та Росією. Це – велике спрощення, про що ЄвроПравда не раз писала.</p><p>Втім, якщо дивитися на останні вибори з цього погляду, можна зробити такий висновок:</p><p>Хоча ЄС і не виграв, та Росія програла. Причому двічі.</p><p>Перш за все, варто пояснити, в чому полягає програш РФ. Ні для кого не є секретом, що на цих виборах Кремль зробив ставку на Партію соціалістів та її фактичного лідера, чинного президента Ігоря Додона.</p><p>Сам Додон неодноразово заявляв, що парламентські вибори мають стати точкою розвороту зовнішнього курсу Молдови – відразу після неминучої (як він запевняв) перемоги соціалістів.</p><p>Такі заяви широко розходилися російським телебаченням.</p><p>Росія провела потужну пропагандистську кампанію, спрямовану на мешканців Молдови. Ігор Додон – абсолютний лідер за кількістю зустрічей із Владіміром Путіним. Із цих зустрічей молдовський президент привозив усе нові й нові поступки. Наприклад, часткове скасування ембарго для фруктів та вина з Молдови і навіть "міграційну амністію" в РФ для тих заробітчан, які повернуться додому в Молдову для участі у виборах.</p><p>А за два дні до виборів РФ провела потужний (як там вважали) інформаційний залп по головному конкуренту соціалістів – лідеру правлячої Демократичної партії та де-факто найвпливовішій людині у Молдові Владу Плахотнюку. Проти нього було відкрито справу про незаконне вивезення більш ніж 37 млрд рублів.</p><p>Втім, результат виборів розвіяв ілюзії. Навіть у багатомандатному округу соціалістів підтримало лише 31,15% виборців – менше за прогнози. Це свідчить про те, що проросійське ядро у Молдові суттєво менше, аніж потрібно для "геополітичного розвороту".</p><p>Другою поразкою РФ стали результати масового голосування на виборах мешканців сепаратиського Придністров’я. На останнє звернули увагу й в Україні, адже<strong> подібна ситуація з часом можлива і у нас.</strong></p><p>Втім, саме це голосування показало, що Москва не здатна повноцінно контролювати навіть Придністров’я.</p><p>Нагадаємо, що вперше мешканці сепаратистського регіону масово голосували у Молдові на президентських виборах 2016 року. Тоді це було логічно – проросійський регіон підтримав проросійського кандидата Додона.</p><p>Щось подібне очікувалося і цього разу – а кількість придністровців, що приїхали голосувати, зросла у п'ять разів.</p><p>Та якщо за партійними списками більшість придністровців проголосували за соціалістів (втім, це не мало глобального впливу на результат), то за мажоритаркою вони обрали не соціалістів, а "незалежних кандидатів", які насправді є близькими до правлячої і нібито прозахідної Демпартії.</p><p>Той факт, що формально проєвропейська партія зуміла домовитися з керівництвом Придністров’я (а без таких домовленостей ані масове голосування, ані підтримка потрібного кандидата були б неможливими), є чудовою ілюстрацією зменшення реального впливу Кремля на регіон.</p><p><strong><em>Імітація чи євроінтеграція?</em></strong></p><p>Для Євросоюзу молдовські вибори створили можливість повернутися до співпраці із Кишиневом, майже не втративши обличчя.</p><p>Нагадаємо, наразі відносини між ЄС та Молдовою вкрай погані. Минулорічне скасування виборів мера Кишинева після того, як на них виграв один із лідерів проєвропейської опозиції Андрей Нестасе, призвело до кризи у стосунках і навіть до заморожування європейської фінансової підтримки.</p><p>ЄС відразу висунув вимогу: відлига можлива лише у разі проведення в цілому демократичних виборів.</p><p>А отже, тепер з’явилася можливість відновити фінансування.</p><p>ЄС та США доведеться змиритися з тим, що владу тіньового лідера країни Влада Плахотнюка похитнути не вдалося. Щоправда, не виключено, що вони висунуть умову – приміром, що Плахотнюк не має стати прем’єром, а голосування за новий уряд не має супроводжуватися гучними скандалами про підкуп або залякування депутатів-опозиціонерів.</p><p>Нескладно здогадатися, що це означає, що проєвропейські реформи у країні будуть обмеженими і реальної політичної інтеграції з ЄС (в тому числі – чесного правосуддя, реальної боротьби з топ-корупцією тощо) годі чекати.</p><p>А з цим у Кишинева – зовсім біда.</p><p>Доказ цього – провал Молдови у рейтингу виконання Східного партнерства. Країна не лише віддала лідерство Україні, але й пропустила вперед Вірменію. За збереження нинішньої політичної системи таке відставання лише поглиблюватиметься.</p><p>Не дуже приємна перспектива – і тому ЄС ніяк не можна назвати переможцем цих виборів.</p><p>Втім, існує сценарій, здатний "обнулити" перемогу Демпартії та Плахотнюка.</p><p>Серед молдовських політологів популярним є обговорення сценарію ситуативного союзу між проросійськими соціалістами та проєвропейською опозицію – блоком ACUM. Союзу, який дозволить змінити виборчу систему, відмінивши вкрай невигідну опозиції мажоритарну, посунути одіозних керівників силових структур та Центрвиборчкому – та оголосити дострокові вибори.</p><p>Наразі це – лише теорія.</p><p>Але якщо це станеться, такий сценарій буде здатен призвести до реальних змін у країні.</p><p>Причому зовсім не обов’язково йтиметься про розворот Молдови до РФ.</p><p>Підкреслимо, такий сценарій видається вкрай малоймовірним хоча б тому, що виборці обох опозицій можуть не пробачити навіть ситуативного альянсу з ідеологічними ворогами.</p><p>Тому найімовірнішим є збереження формально проєвропейського курсу Молдови, проте без реальних проєвропейських змін. Хіба якщо влада припуститься якоїсь фатальної помилки, що стане спусковим гачком масових протестів.</p>